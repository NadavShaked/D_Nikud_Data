וּבְעוֹד אֲנִי עוֹמֵד כָּךְ וְאֵינִי יוֹדֵעַ מָה לְהַחְלִיט – רָאִיתִי לֹא הַרְחֵק מִמֶנִי עֵדֶר עִזִים מִתְקַדֵם בַּמִּדְרוֹן, בֵּין הַשִּׂיחִים.
בִּתְחִלָה שָׂמַחְתִּי מְאֹד וּכְבָר רָצִיתִי לְזַנֵק בַּמּוֹרָד אֶל הָעִזִים.
שֶׁהֲרֵי אִם עִזִים שָׁם – וַדַאי גַם רוֹעֶה שָׁם, וְהָרוֹעֶה וַדַאי מַכִּיר אֶת כָּל הַשְּׁבִילִים.
וְאַף-עַל-פִּי שֶׁהוּא עַרְבִי – וַדַאי יִשְׂמַח לַעֲזֹר לִי וְיַרְאֶה לִי הֵיכָן חֲבוּיָה הַמְּעָרָה הַנִּסְתֶּרֶת.

------------------
בַּחַיִים קָרְאוּ לוֹ רַק חָבֵר דֹב.
הוּא הָיָה אוֹמֵר:
“כֻּלָנוּ חֲבֵרִים! הַתֹּאַר הֲכִי נִכְבָּד שֶׁאֲנִי מַכִּיר בְּחַיִים הוּא חָבֵר! הִנֵה קְחוּ אוֹתִי לְמָשָׁל: מִי אֲנִי? חָבֵר-דֹב.” כֵּן, כָּךְ הָיָה אוֹמֵר, בְּמִלָּה אַחַת: חָבֵר-דֹב.
וּמֵאָז שָׁכְחוּ כֻּלָּם אֶת דֹב עַמִיחַי, וְהוּא נִקְרָא רַק חָבֵרְדֹב.
חָבֵרְדֹב הָיָה מִתְלַהֵב מִכָּל חִדוּשׁ בַּחַקְלָאוּת שֶׁלָנוּ.
הוּא הָיָה מְשֻׁגָע לְהַכְנִיס גִדוּלִים חֲדָשִׁים לְאַדְמוֹתֵינוּ.

------------------
הִנֵּה סִפֵּר לִי רַק אֶתְמוֹל הַנֶּהָג שֶׁל הַמֶּשֶׁק הַשָּׁכֵן, שֶׁגַם אֶצְלָם הָיָה מַעֲשֶׂה כָּזֶה… וְרַק בְּמַזָל לֹא…”
“שְׁמַע חָבֵרְדֹב,” אָמַר אַבָּא.
“בָּאֱמֶת שֶׁזֶה לֹא נָאֶה לְךָ לִהְיוֹת חַשְׁדָן שֶׁכָּזֶה! וַהֲרֵי אַתָּה יוֹדֵעַ שֶׁעַל נִימֶר יֵשׁ דֵעָה מְצֻיֶנֶת! אַתָּה הֲרֵי שָׁמַעְתָּ מָה שֶׁאָמַר הַמַּזְכִּיר!…”
“כֵּן, כֵּן,” הִסְכִּים חָבֵרְדֹב בְּלִי חֵשֶׁק רַב.

------------------
וּבְעִקָר בְּלֵיל הַהִתְנַפְּלוּת… אֲבָל לָמָה לְהַקְדִּים אֶת הַמְּאֻחָר? וּלְשֵׁם מָה, שׁוֹאֵל אֲנִי אֶתְכֶם, לְשֵׁם מָה לְבַלְבֵּל אֶת הַסֵּדֶר הַטּוֹב?
נִימֶר הָיָה הָעַרְבִי סוֹחֵר-הַבָּנָנוֹת מִן הַכְּפָר בֵּית-דָגָ’ן.
אֶת שְׁאָר כִּנוּיָיו וּתְאָרָיו כְּבָר שָׁכַחְתִּי.
כִּי בְּעֶצֶם לֹא הָיָה רַק סוֹחֵר בָּנָנוֹת.
בְּאַדְמוֹת חֲצֵרוֹ שֶׁבִּקְצֵה הַבִּקְעָה, הָיְתָה לוֹ גַם מִשְׁתָּלָה קְטַנָה.

------------------
הַסִּפּוּרִים שֶׁשָּׁמַעְתִּי מִן הַגְּדוֹלִים עַל מוֹרְאוֹת הַכְּפָר קַקוּן הִפְחִידוּ אוֹתִי מְאֹד.
פִּתְאֹם שָׁאַלְתִּי אֶת אַבָּא:
"אַבָּא, וְאַתָּה אֵינְךָ דּוֹאֵג? הֲרֵי אַתָּה נִמְצָא כָּאן בַּסֻּכָּה לְבַדְךָ כָּל הַיּוֹם!
אַבָּא אָמַר: “לֹא רַק בַּיּוֹם, בֵּן.
אֲנִי שׁוֹמֵר כָּאן גַּם בַּלַּיְלָה.”
אַבָּא חָגַר חֲגוֹרַת-כַּדוּרִים מֵעוֹר מְשֻׁמָן.
וּבַתָּאִים הַקְּטַנִים, הַתְּפוּרִים בַּחֲגוֹרָה מִסָבִיב, הָיוּ נְעוּצִים כַּדוּרֵי-צַיִד גְדוֹלִים וְצִבְעוֹנִיים.

------------------
בְּיוֹם חֲמִישִׁי, בְּסוֹפוֹ שֶׁל שְׁבוּעַ הַמִּלְחָמָה, נִטַלְטַלְתִּי בְּגִ’יפּ קְרָבִי בְּדַרְכֵי-עָפָר מְשֻׁבָּשׁוֹת, מִמִּזְרָח לָעִיר הַגְּדוֹלָה שְׁכֶם.
מִלְחֶמֶת שֵׁשֶׁת-הַיָּמִים תָּפְסָה אוֹתִי בְּמַפְתִּיעַ.
פִּתְאֹם הָיִיתִי בְּתוֹכָהּ, בְּתוֹךְ-תּוֹכָהּ, וְנִשֵׂאתִי עִם שֶׁטֶף הַמְּאֹרָעוֹת כְּמוֹ עָלֶה הַנִּשָׂא בְּשֶׁטֶף הַנַּחַל.

------------------
וַאֲנִי יָשַׁבְתִּי אֵצֶל אַבָּא, בְּסֻכַּת-הַשּׁוֹמְרִים, וּבַחוּץ נָשְׁבָה רוּחַ חַמָה שֶׁל שִׁלְהֵי-קַיִץ.
לְמַטָּה, מִתַּחְתֵּינוּ, הוֹרִיקוּ אַחֲרוֹנֵי-הָאֲבַטִיחִים שֶׁעוֹד לֹא נִקְטְפוּ בְּאֵיזוֹ יַרְקוּת כֵּהָה וּמַבְרִיקָה.
וְאַבָּא אָמַר:
“רוֹאֶה אַתָּה, בֵּן, אֶת הַתֵּל הָאָפֹר הַהוּא, שָׁם, בַּמִּזְרָח, בַּמָּקוֹם שֶׁהָאֵד מְרַטֵט? שָׁם הָיָה הַכְּפָר קַקוּן.

------------------
הֵם קִבְּלוּ אֶת פָּנֵינוּ בְּשִׂמְחָה גְלוּיָה.
בְּנִפְנוּפִי בִּרְכוֹת שָׁלוֹם וּבִנְשִׁיקוֹת-אֲוִיר נִלְהָבוֹת.
הַיְּלָדִים הַקְּטַנִים, יְלָדָיו שֶׁל נִימֶר וְיַלְדֵי קְרוֹבָיו רָצוּ אַחֲרֵינוּ בְּסִמְטְאוֹת הַכְּפָר וְלֹא נִבְהֲלוּ כְּלָל מֵעֲנַן הֶעָשָׁן וְהָאָבָק שֶׁאָפַף אֶת הַ“גְרוּטָאָה” וְנִשְׁאַר גַם אַחֲרֵי שֶׁחָלְפָה, עוֹמֵד וּמְרַחֵף בָּאֲוִיר.
כַּנִּרְאֶה שֶׁלֹא בְּכָל יוֹם מִזְדַמֶנֶת מְכוֹנִית אֶל הַכְּפָר.
וְהַיְּלָדִים לֹא יָכְלוּ לִכְבֹּשׁ סַקְרָנוּתָם.

------------------
הַדּוֹד הִתְכַּעֵס: “אֵיזֶה דְבָרִים מְלַמְדִים אוֹתְךָ? תַּנַ”ךְ אַתָּה לֹא יוֹדֵעַ לִקְרֹא! אֵיזֶה מִין יֶלֶד יְהוּדִי אַתָּה?"
הוּא קָם מִכִּסְאוֹ וְהֵחֵל לְהִסְתּוֹבֵב בַּחֶדֶר לְכָאן וּלְכָאן.
אַחַר-כָּךְ הֵסִיר מֵרֹאשׁוֹ אֶת כּוֹבָעוֹ רְחַב-הַשּׁוּלַיִם וְחָבַשׁ בִּמְקוֹמוֹ כִּפַּת-בַּד רַכָּה, שֶׁכִּסְתָה אֶת קָדְקֳדוֹ.
הֶעֱבִיר יָדוֹ בְּתוֹךְ זְקָנוֹ כַּמָּה פְּעָמִים וּפִתְאֹם הֵחֵל לְזַמְזֵם אֵיזֶה שִׁיר.

------------------
יֶלֶד קָטָן וָרַךְ כְּבֶן שֶׁבַע אוֹ שְׁמוֹנֶה.
לֹא הָיִיתִי צָרִיךְ לְהִמָצֵא שָׁם, זֶה בָּרוּר.
אֲבָל אַבָּא הִתְעַקֵּשׁ וְלֹא וִתֵּר.
הָיוּ אֵלֶה אוֹתָם יָמִים שְׁקֵטִים, מֻעָטִים עַד לְהַעֲצִיב, שֶׁבֵּין תֹּם מִלְחֶמֶת-הָעוֹלָם וּבֵין תְּחִלַת מְאֹרְעוֹת הָאֵיבָה בֵּין הַיְּהוּדִים לָעַרְבִים.

------------------
הָיָה כְּבָר מְאֻחָר אַחֲרֵי הַצָּהֳרַיִם.
רוּחַ קֵיצִית קְרִירָה נָשְׁבָה וְהִרְעִישָׁה קְצָת בֵּין צִמְחֵי הַסּוּף וְהַקָּנֶה שֶׁעַל גְדַת הַבְּרֵכָה.
“בְּשָׁעָה זוֹ,” אָמַר אַבָּא, “בְּשָׁעָה זוֹ שֶׁהָאֲנָפוֹת מִתְכּוֹנְנוֹת לְמַסָעָן וְהַבַּזִים חָגִים אֶת חוּגוֹת הָעֶרֶב שֶׁלָהֶם, יוֹצְאוֹת הַנּוּטְרִיוֹת לִסְעוּדַת הָעַרְבִית שֶׁלָהֶן.”
הָלַכְתִּי אַחֲרֵי אַבָּא.
אַבָּא הִכִּיר אֶת הַמָּקוֹם הֵיטֵב.
הוּא פִּנָה לָנוּ שְׁבִיל בֵּין הַסְּבָכִים, וְדַרְכּוֹ הִתְגַנַבְנוּ לְאַט בְּמוֹרַד הַגָּדָה.

------------------
כַּמָּה יָמִים לִפְנֵי חֲנֻכָּה בָּא אֵלַי אַבָּא וְשָׁאַל:
“אַתָּה רוֹצֶה לִנְסֹעַ אִתִּי, לְהָבִיא אֶת הַדּוֹד?”
“כֵּן, כֵּן,” הִסְכַּמְתִּי בְּשִׂמְחָה, "מוּבָן שֶׁאֲנִי רוֹצֶה! עָלִינוּ עַל הָעֲגָלָה, אַבָּא צִיֵץ לַסּוּסָה בִּשְׂפָתָיו – וְיָצָאנוּ לַדֶּרֶךְ.
הָעֲגָלָה הָיְתָה רֵיקָה כִּמְעַט, מִלְבַד חֲבִילַת קַשׁ אַחַת וְכַמָה שַׂקִים רֵיקִים.
“אֲנִי מְקַוֶה שֶׁהַדּוֹד לֹא יִבָּהֵל כְּשֶׁיִרְאֶה אֶת הָעֲגָלָה,” אָמַר אַבָּא.
“הוּא בָּא מֵאֲמֵרִיקָה.”

------------------
הַסּוּסָה לֹא עָמְדָה בְּשֶׁקֶט.
הִתְפַּתְּלָה בֵּין הַיְּצוּלִים לְכָאן וּלְכָאן, מָשְׁכָה, נָשְׁכָה אֶת הָרֶסֶן וְהָיְתָה עַצְבָּנִית מְאֹד.
“נוּ,” אָמַר אַבָּא, “הַמַּיִם זוֹרְמִים, בָּרוּךְ הַשֵּׁם.
הַבְּאֵר הִתְעַקְשָׁה קְצָת, אֲבָל נִכְנְעָה.
וְעַכְשָׁו מַהֵר, אֶל הַכֶּרֶם!”
הַפַּעַם מִהַרְנוּ עוֹד יוֹתֵר מֵאֲשֶׁר קֹדֶם.
אַבָּא אֲפִלוּ הִצְלִיף קְצָת עַל גַב הַסּוּסָה.
“הַמַּיִם כְּבָר זוֹרְמִים בָּעֲרוּגוֹת,” אָמַר, “כָּל הַבְּרָזִים נִשְׁאֲרוּ פְּתוּחִים.
עַכְשָׁו צָרִיךְ לְהִזְדָרֵז.

------------------
“הוֹי! נָכוֹן!” קָרָא אַבְרָם, “וַאֲנִי כִּמְעַט שָׁכַחְתִּי! הַבִּלְבּוּלִים וְהַסִּדוּרִים שֶׁלִפְנֵי הַנְּסִיעָה – כִּמְעַט הִשְׁכִּיחוּ אֶת זֶה מִמֶנִי.”
“אֲבָל, אַבְרָם, הֲרֵי אַתָּה נוֹסֵעַ.
הֲרֵי אָמַרְתָּ שֶׁלֹּא תִּשָׁאֵר לַחַגִים.”
“נָכוֹן!” אָמַר אַבְרָם.
“בַּחַגִים כְּבָר אֶהְיֶה בַּאֲמֵרִיקָה.
אֲבָל נַחֲזֹר לַשְּׁאֵלוֹת.
בַּר-מִצְוָה, מָה?” אַבְרָם נִשְׁתַּתֵּק.
וַאֲנִי לֹא הִרְגַשְׁתִּי שֶׁאֲנִי צָרִיךְ לַעֲנוֹת עַל הַשְּׁאֵלָה.
הוּא כְּאִלוּ שָׁאַל אֶת עַצְמוֹ.

------------------
“וְאַתָּה לֹא יָכוֹל לְחַכּוֹת עַד אַחֲרֵי הַחַגִים, אַבְרָם?”
הַדּוֹד אַבְרָם הִבִּיט בִּי, מֻפְתָּע.
“מָה הָעִנְיָנִים, יֶלֶד? גַם אַתָּה כְּבָר מַטִיף לִי מוּסָר, יֶלֶד?”
“לֹא,” אָמַרְתִּי וְהִתְבַּיַּשְׁתִּי קְצָת שֶׁהִתְעָרַבְתִּי בְּשִׂיחָתָם.
“לֹא, אֲנִי סְתָם כָּכָה… אֲנִי רַק שָׁאַלְתִּי…”
“אִתְּךָ, יֶלֶד,” אָמַר הַדּוֹד אַבְרָם, “עוֹד יֵשׁ לִי שִׂיחָה.”
“אֲבָל רַק אַחֲרֵי הַתֵּה,” אָמְרָה אִמָּא.
“טוֹב,” הִסְכִּים אַבְרָם, “שָׁמַעְתָּ, יֶלֶד? רַק אַחֲרֵי הַתֵּה!…”

------------------
“נָא, בּוֹא הֵנָה,” פָּנָה אֵלַי, “בּוֹא וְאַרְאֲךָ אוֹר-עוֹלָם אֲמִתִּי!” הוּא הִתְקָרֵב אֵלַי בְּחִיוּךְ, לָקַח אֶת יָדִי בְּתוֹךְ יָדוֹ וְשָׁאַל:
“וְלִרְקֹד אַתָּה יוֹדֵעַ?”
מָשַׁכְתִּי בִּכְתֵפַי.
הִתְבַּיַשְׁתִּי מְאֹד מִפְּנֵי הַדּוֹד.
גַם לֹא רָצִיתִי לִרְאוֹתוֹ רוֹקֵד.
אֲבָל הוּא לֹא הִרְפָּה מִמֶנִי:
“מַה יֵשׁ? לִרְקֹד קְצָת עִם הַדּוֹד אַתָּה כְּבָר לֹא רוֹצֶה?”
הוּא שָׁב לְפַזֵם וּלְהִסְתּוֹבֵב אִתִּי סִבּוּבִים אֲרֻכִּים וְאִטִיִים בַּחֶדֶר.

------------------
מִין שִׂמְחָה כָּזוֹ אָחֲזָה בּוֹ שֶׁהוּא עָזַב יָד אַחַת מֵעַל הַהֶגֶה, חִבֵּק אֶת נִימֶר וַאֲפִלוּ, אוֹי לְאוֹתָהּ בּוּשָׁה, הִדְבִּיק לְפַרְצוּפוֹ נְשִׁיקוֹת לַחוֹת וּמְצַלְצְלוֹת.
חֲבִילוֹת שְׁתִילֵי הַבָּנָנוֹת הִתְנוֹדְדוּ בְּחָזְקָה אַחַת לְכָאן וְאַחַת לְכָאן, וְלֹא הָיָה חָסֵר הַרְבֵּה שֶׁמֵחֲמַת הַתְּנוּפָה הַיְּתֵרָה יִתְרוֹמְמוּ וְיָעוּפוּ מֵעַל לְדֹפֶן הַמַּשָׂאִית.
אֲבָל אַבָּא אָמַר:
“אִם יָעוּפוּ הַחוּצָה – מֵילָא.
אֲבָל מַה יִהְיֶה אִם הֵם יִתְהַפְּכוּ עָלֵינוּ!…”

------------------
“אַבָּא! אַבָּא! אֲנִי לֹא יָכוֹל יוֹתֵר!…”
… וּמִתַּחְתַּי – מַמָשׁ מִתַּחַת לַסֶּלַע שֶׁשָּׁכַבְתִּי עָלָיו – אֲנִי שׁוֹמֵעַ פִּתְאֹם:
“הִזָהֵר, בֵּן! אֲרֻבַּת-הַסְּלָעִים מַמָשׁ מִימִינְךָ! אִם אַתָּה רוֹצֶה לְהַחֲלִיק עַל הֶחָרוּב – אָז בִּזְהִירוּת…”
כֵּן, זֶה הָיָה אַבָּא.
הוּא גִלָה אֶת הַמְּעָרָה לְפָנַי וְיָשַׁב וְחִכָּה לִי שָׁם, לִפְנֵי הַפֶּתַח.
לֹא יָדַעְתִּי אֶת נַפְשִׁי מֵרֹב שִׂמְחָה וּמֵרֹב הֲקָלָה.

------------------
וְחִזְקוּ מִמְרוֹמֵי הָאַרְגָז קָרָא אֵלָיו:
“סְמֹךְ עָלֵינוּ חָבֵר דֹב עַמִיחַי! אִם הִגַעְנוּ עַד הֵנָה – נַגִיעַ גַם הַבַּיְתָה!”
גַם כְּשֶׁעָבְדוּ חֲבֵרֵינוּ בְּכָל מִרְצָם וּבְכָל כֹּחָם, וְגַם כְּשֶׁנָּטְפָה הַזֵּעָה מִמִצְחָם וְהִרְטִיבָה אֶת בִּגְדֵיהֶם, לֹא שָׁכְחוּ אֶת הַדְּאָגָה לְדֶרֶךְ הַחֲזָרָה.
גַּם הַלַּיְלָה הַמִּתְקָרֵב בִּמְהִירוּת הִדְאִיג אוֹתָם.
אֲבָל אוֹתִי לֹא הִדְאִיג שׁוּם דָבָר.

------------------
“אֲנִי אַרְאֶה לְךָ מַה זֶה לְהִטָפֵל לְיוֹרָם!” חָזַר וְאָמַר בְּשֶׁקֶט, מִבַּעַד לִשְׂפָתָיו הַהֲדוּקוֹת, “אֲנִי אֲלַמֵד אוֹתְךָ הַפַּעַם לֶקַח טוֹב, שֶׁלֹא יִשָׁכַח מִמְךָ כָּל-כָּךְ מַהֵר…”
עַד מְהֵרָה הִגַעְנוּ אֶל הַחֶדֶר.
אַבָּא לֹא עָצַר אֲפִלוּ לִשְׁנִיָּה אַחַת, חָלַף עַל-פְּנֵי הַמִּרְפֶּסֶת, פָּתַח אֶת הַדְּלָתוֹת וְדָחַק אוֹתִי פְּנִימָה.
אַחַר-כָּךְ, חִוֵר מִזַעַם וּמֻרְתָּח מִכַּעַס אָמַר לִי:

------------------
“הַשּׁוֹבָבִים!” וַדַאי חָשְׁבוּ לָהֶן בְּלִבָּן, “וּרְאוּ אֶת הַשּׁוֹבָב הַיְּהוּדִי הַקָּטָן: אֵיךְ הִדְבִּיק בְּשׁוֹבְבוּתוֹ אֶת כָּל חֲבֵרָיו…”
סוֹף כָּל סוֹף נִסְתַּיְמָה טְעִינַת הַ“גְרוּטָאָה”.
כָּל הַמִּשְׁתַּתְּפִים בַּטְּעִינָה, יְהוּדִים וְעַרְבִים, נָשִׁים וּנְעָרִים, הָלְכוּ אֶל בּוֹר הַמַּיִם שֶׁבַּמִּשְׁתָּלָה כְּדֵי לִרְחֹץ יְדֵיהֶם וְלִשְׁטֹף פְּנֵיהֶם שֶׁשָּׁפְעוּ זֵעָה.

------------------
אָח אָח, טַעְמָם הַמְּשֻׁבָּח שֶׁל כְּבוּשֵׁי-הַחֲצִילִים הַזְּעִירִים! אָח אָח, טַעְמָה הַנִּפְלָא שֶׁל הַבַּמְיָה הַכְּבוּשָׁה בְּרֹטֶב עַגְבָנִיוֹת! חַיַי, שֶׁטַעְמָם הַמְּשֻׁבַּח שֶׁל הַכְּבוּשִׁים שֶׁהֻגְשׁוּ אֶל שֻׁלְחָן הַמֻּכְתָּר, בִּכְפַר בֵּית-דָגָ’ן, בְּצָהֳרֵי יוֹם הַחֲמִישִׁי שֶׁל הַמִּלְחָמָה – עוֹמֵד בְּפִי עַד הַיּוֹם…
הַזְּמַן כְּאִלּוּ נֶעְצַר לִכְבוֹדֵנוּ.
כְּאִלוּ לֹא הָיְתָה מִלְחָמָה בָּעוֹלָם.
וּכְאִלוּ לֹא עָמַדְנוּ רַק לִפְנֵי יָמִים סְפוּרִים בְּנִסְיוֹנוֹת קָשִׁים וּמָרִים.

------------------
